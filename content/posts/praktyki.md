---
author : "feridum"
comments : true
date : "2017-07-10T07:30:00+02:00"
description : "Co byście sobie powiedzieli, gdbyście mogli się cofnać w czasie? Ja na pewno parę słów na temat pierwszego stażu/praktyk"
draft : false
featured : false
image : "../images/praktyki/logo.jpg"
menu : ""
share : true
slug : "jak-przezyc-staz-praktyki"
tags : ["pierwsze","praktyki", "staż", "porady"]
title : "Jak przeżyć swój pierwszy staż/praktyki?"

---

Ostatnio jak przeczytałem [wpis](http://sowaprogramuje.pl/10-bledow-poczatkujacych-frontend-developerow-czesc-1/) od Sowa Programuje (znajdziecie ją [tutaj](http://sowaprogramuje.pl/)) i Mariusza Bugajskiego(a jego [tutaj](https://blog.bugajsky.pl/)) zacząłem wspominać swoje pierwsze praktyki jako programista od których upłynęło już dokładnie dwa lata. Przypomniałem sobie swoje błędy i zastanowiłem się co bym sobie powiedział mając aktualną wiedzę po roku stałej pracy. Jeśli jesteście zainteresowani to zapraszam do czytania. 
<!--more-->

## Trudne początki

Początki są zawsze najtrudniejsze. Dotyczy to nie tylko programowania ale również każdej innej aktywności. Pierwsze praktyki/staż również są stresujące, niektórzy sobie zadają pytanie czy dadzą radę, co robić by wyszły jak najlepiej. Chciałbym się podzielić moimi przemyśleniami na ten temat z perspektywy czasu i nabytego doświadczenia:

1. Nie bierz 100% zdalnych praktyk/stażu
2. Zadawaj pytania
3. Uważnie słuchaj
4. Komunikuj, że się nudzisz 
5. Wyrażaj swoje zdanie 
6. Korzystaj z warsztatów/ prezentacji/wyjazdów na konferencje
7. Integruj się z współpracownikami
8. Bądź otwarty

## 1. Nie bierz 100% zdalnych praktyk/stażu

Pierwszy punkt może się wydawać dla niektórych zaskoczeniem. W końcu branża programistyczna słynie z tego, że można pracować zdalnie z domu w wygodnym fotelu. Jednak sprawdza się to w przypadku doświadczonych programistów, którzy wiedzą, co mają robić i jak to zrobić. Dla nich nie ma różnicy gdzie pracują, ponieważ działają w swoim wypracowanym trybie. Jednak nie wszyscy tak robią, ponieważ praca zdalna nie jest dla wszystkich. A na pewno nie dla praktykantów. Praktykant jest po to w firmie, by się jak najwięcej nauczyć. A najprościej to da się zrobić siedząc na miejscu w firmie, gdzie można podglądać bardziej doświadczonych kolegów. Również jest łatwiej znaleźć pomoc w przypadku problemów. Podsumowując, nie szukaj w 100% zdalnych praktyk, ponieważ nie dadzą ci nic lub bardzo mało.

## 2. Zadawaj pytania

Właściwie punkt oczywisty, więc tutaj będzie krótko. Tak jak już wspomniałem praktyki są po to by się czegoś nauczyć. Dlatego nie bójcie się zadawać pytań jeśli czegoś nie wiecie. Nawet jeśli pytanie będzie głupie, to lepiej je zadać i uzyskać odpowiedź niż miałoby to blokować was w pójściu dalej. Zachęcam również do  samodzielnych poszukiwań odpowiedzi ale żeby nie trwały one całego dnia. Czasami lepiej zadać pytanie i od razu uzyskać fachową odpowiedź niż niepotrzebnie marnować czas.

## 3. Uważnie słuchaj 

Zadawanie pytań to nie wszystko. Należy również uważnie słuchać odpowiedzi. Ale nie tylko tego dotyczy się punkt. Ja podczas swoich pierwszych praktyk nie korzystałem ze słuchawek, tylko starałem się słuchać o czym mówią koledzy z pokoju. Co mi to dawało? Po pierwsze oswajałem się z pewnymi określeniami używanymi na co dzień w branży. Po drugie wyszukiwałem w tematach rozmów rzeczy o których nie wiedziałem i starałem się doczytać troszkę więcej na ten temat. Niejednokrotnie w ten sposób poszerzyłem swoją wiedzę o ciekawe rozwiązania lub nowości w branży.

## 4. Komunikuj, że się nudzisz

Pamiętaj, że praktyki są dla ciebie możliwością by się dużo nauczyć. To ile z tego wyciągniesz zależy od ciebie. Jeśli chcesz naprawdę sporo wynieść to komunikuj,że się nudzisz. Na początku praktyk możesz dostawać proste zadania. Ale jeśli będziesz je sprawnie wykonywał i o tym komunikował, to będziesz dostawał coraz ambitniejsze. Jeśli prowadzący projekt zobaczy, że dotychczasowe zadania są dla ciebie za łatwe może uda mu się znaleźć coś ciekawszego. Jednak to nie nastąpi, jeśli będziesz chciał robić jak najmniej udając, że wykonujesz zadanie. 

## 5. Wyrażaj swoje zdanie

Może nie na początku praktyk ale w końcu przyjdzie pora kiedy będziesz uczestniczyć w spotkaniach zespołu. Podczas takich spotkań zwykle dyskutuje się na temat aktualnie wykonywanych zadań oraz omawia się plany na następne dni. Jeśli są omawiane jakieś kwestie np.: wykorzystanie tej, czy innej biblioteki lub cechy nowej funkcjonalności i masz jakiś pomysł na dany temat to nie bój się o tym powiedzieć. Nawet jeśli pomysł będzie zły, to dowiesz się dlaczego i twoja wiedza się wzbogaci. A może się okazać, że spojrzałeś na problem z innej strony i twój pomysł jest równie dobry jak pozostałe. 

## 6. Korzystaj z warsztatów / prezentacji / wyjazdów na konferencje

Aktualnie mamy na rynku dużą różnorodność. Dzięki temu powstaje wiele różnych spotkań programistycznych oraz konferencji, gdzie doświadczeni programiści dzielą się swoją wiedzą. Jest to świetna okazja nie tylko do pogłębienia swojej wiedzy ale również do porozmawiania z innymi osobami, podzielenia się doświadczeniami. Również firmy coraz częściej tworzą własne wewnętrzne prezentacje tworzone przez pracowników.  Jest to sposób nie tylko na poznanie technologii, które są wykorzystywane w firmie ale również na integrację z innymi.  

## 7. Integruj się z współpracownikami

Jak dla mnie to jest jeden z najważniejszych punktów. Pamiętaj, że tworzenie oprogramowania to nie tylko ty i komputer. To przede wszystkim ludzie, z którymi to tworzysz. Podczas praktyk nie izoluj się od reszty pokoju za pomocą słuchawek. Staraj się rozmawiać z innymi np.: przy kawie lub też brać udział w imprezach jeśli firma takowe organizuje. Dużo lepiej się współpracuje z osobą, którą się zna, dlatego zawczasu staraj się poznać współpracowników.

## 8. Bądź otwarty

Pamiętaj by być otwartym. Praktyki to czas nauki w praktyce i może się zdarzyć, że nie będziesz zawsze dostawał takich zadań jak oczekujesz np.: zadanie backendowe jak chciałeś praktyki na frontendzie, lub skonfigurowanie prostego serwera. Wykorzystaj to jako okazję do nauki czegoś nowego. Jeśli podejmiesz się takiego zadania, to nabierzesz nowych umiejętności, które w przyszłości pomogą ci w zdobywaniu kolejnych szczebli kariery. Bądź otwarty na zmiany, a w przyszłości nic cię nie zaskoczy. 



Trochę tych punktów wyszło ale można je zawrzeć w jednym haśle: Pokaż się. Nowi współpracownicy jeszcze cię nie znają, a im szybciej dasz się im poznać, pokażesz co potrafisz, tym lepiej dla ciebie. Napiszcie w komentarzu co sądzicie o tych punktach. A może macie już własne przemyślenia na ten temat. Zapraszam do dzielenia się nimi w komentarzu.
